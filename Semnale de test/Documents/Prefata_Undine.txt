Prefata
~~~~~~~
	În 1975, Jean Morlet, pe atunci inginer de cercetare (specializat în geofizica) la compania petroliera franceza Elf Acquitaine, propune un termen stiintific nou, denumit ondelette în limba franceza (wavelet în limba engleza). Echivalentul în limba româna este cel de undina. Termenul a fos introdus pentru a permite descompunerea unei functii sau a unui semnal în mai multe componente frecventiale, cu o rezolutie adaptata la scara de reprezentare a acestora. În acest fel, Morlet oferea o alternativa la Transformata Fourier, utilizata de peste 200 de ani în analiza semnalelor, fondând ceea ce s-a numit ulterior analiza de semnal de tip timp-scala. Detalii despre utilizarea acestui nou instrument de analiza de semnal, care a condus la o noua clasa de transformate (Transformatele undina), au fost publicate pentru prima oara în articolul Wave propagation and sampling theory din revista Geophysics (Vol. 47, 1982). O fundamentare riguroasa pe baza de transformari afine este asigurata de colaborarea cu Alexandre Grossman, un teoretician specializat în mecanica cuantica, profesor de fizica matematica la Universitatea din Marsilia. Morlet si Grossman publica mai multe lucrari, între care Decomposition of Hardy functions into square integrable wavelets of constant shape, din 1984, aparuta în revista SIAM Journal of Mathematical Analysis. Contributii importante la aplicarea practica a Transformatei undina au fost aduse ulterior de catre trei matematicieni de marca. Primul este Yves Meyer, profesor la Paris, care a integrat aspecte teoretice de analiza armonica. El a colaborat cu Stephane Mallat, în stabilirea unei structuri ierarhice de reprezentari (multirezolutie) ce produce un effect de lupa asupra imaginilor. Astfel, Mallat si Meyer au demonstrat ca majoritatea imaginilor pot fi observate în secvente din ce în ce mai localizate, cu detalii tot mai amanuntite. Tot Mallat este autorul unui volum sintetic de mare popularitate, intitulat A Wavelet Tour of Signal Processing. În fine, Ingrid Daubechies (doctoranda a lui Grossman) se identifica astazi cu lumea undinelor. Ea s-a remarcat înca de la sfârsitul anilor ’80, prin introducerea a doua concepte fundamentale legate de undine: familia de undine (bi)ortogonale, cu aplicatii în compresia imaginilor si tehnica de constructie a undinelor cu suport compact. Ulterior, Daubechies a intervenit în aproape toate momentele istorice mari ale dezvoltarii undinelor. 
	Au trecut mai putin de 30 de ani de la introducerea oficiala a conceptului de undina în lumea stiintifica. (Morlet utiliza termenul înca din 1979, însa.) Undinele au deschis calea unui flux imens de noi idei si algoritmi, care au invadat toate fortaretele traditionale ale Prelucrarii semnalelor. Numeroase contributii au accentuat caracterul practic, prin care s-a oferit nu numai o noua metodologie de analiza, ci si spectaculoase aplicatii în tehnologia informatiei. 
	Cartea de fata reprezinta contributia stiintei românesti la potentarea si valorificarea zestrei initiale si la efortul comunitatii academice de a o dezvolta. Este un tratat impresionant ca dimensiune (peste 750 de pagini), dens prin continut, valoros prin latura aplicativa si fecund prin componenta educationala. Cei trei autori, prin formatie si preocupari, se constituie într-o triada creatoare solida, reprezentând, cu mijloace specifice, latura metodologica (inginerul automatist, specialist în teoria sistemelor), latura teoretica (matematicianul) si respectiv cea aplicativa (inginerul electronist, specializat în conducerea proceselor). 
	Dan Stefanoiu, absolvent în 1986 al Facultatii de Automatica din Institutul Politehnic Bucuresti, s-a specializat de timpuriu în Prelucrarea semnalelor. Ca absolvent si de Matematica în 1993, abordeaza fara complexe domeniul (în plina dezvoltare) al Transformatelor undine si sustine în 1995 teza de doctorat cu titlul Analiza de semnal prin metode de tip timp-frecventa, în care, de altfel, introduce în literatura de specialitate de limba româna termenul de undina. De atunci, si-a concentrat activitatea de cercetare pe dezvoltarea unor algoritmi cu performante superioare în exploatarea structurilor multirezolutive discrete. 
	Octavian Stanasila este matematicianul, profesorul care a intuit importanta si a impus predarea matematicii discrete în Universitatea Politehnica Bucuresti. Cartea sa Metode matematice în teoria semnalelor (scrisa în colaborare cu Dumitru Stanomir), publicata la Editura Tehnica în 1980, constituie si acum un suport riguros pentru cei care se familiarizeaza cu algoritmii de calcul numeric utilizati în Prelucrarea semnalelor. Mai mult, ea oferea la aparitia sa o solida fundamentare a metodelor de analiza timp-frecventa, din care, de fapt, s-a dezvoltat Teoria undinelor. 
	Dumitru Popescu este absolvent al facultatii de Electronica si Telecomunicatii în 1966 si al facultatii de Matematica în 1975. Profesor universitar la Facultatea de Automatica si Calculatoare din UPB, în cadrul careia si-a desfasurat întreaga activitate didactica si de cercetare si al carei decan este din anul 2004, este recunoscut pentru numeroase lucrari dedicate conducerii proceselor, modelarii si simularii acestora, identificarii automate si optimizarii în timp real. A publicat împreuna cu Dan Stefanoiu mai multe lucrari (chiar la Editura Academiei Române), printre care si unele legate de asocierea transformatelor undine cu metode de identificare. 
	Cartea Undine – Teorie si aplicatii are o constructie aparte. Cititorul este invitat sa calatoreasca pe un drum lung, fara a lua cu el un bagaj prea mare de cunostinte înca de la început, în care va traversa puntile construite de autori între teoreme, algoritmi si aplicatii, pentru a putea în final sa aiba o imagine panoramica asupra a tot ce înseamna teritoriul undinelor. În acelasi timp, volumul poate fi considerat un manual universitar, care se adreseaza studentilor, masteranzilor, doctoranzilor si cercetatorilor deopotriva din domeniul Stiintelor Ingineresti (cu precadere al celor de profil electric, dar nu numai acestora) si din domeniul Stiintelor Exacte (cu precadere al celor ce se formeaza în matematici aplicate). De altfel, autorii au reusit sa demonstreze ca undinele nu se bazeaza pe o „stralucita idee novatoare”, ci pe concepte care existau de multa vreme si în variate forme, în domenii dintre cele mai diverse. Ca atare, Teoria undinelor este rezultatul unui efort multidisciplinar, la care au contribuit matematicieni, fizicieni si ingineri. Aceste stradanii sunt evidentiate în toate cele sapte capitole ale lucrarii.
	Primele doua capitole ofera o introducere în domeniul analizei timp-frecventa-scala si o necesara istorie a undinelor, asa cum s-a desprins din fundamentele analizei armonice de tip Fourier. Capitolul 3 este dedicat prezentarii proprietatilor fundamentale ale Transformatei undina, pe baza unor exemple clasice de undine provenite din lucrarile unor „monstri sacri” ai undinelor: Morlet, Meyer, Mallat, Lemarié. Capitolul 4 trateaza metodele de analiza multi-rezolutie si prezinta câteva exemple de structuri multi-rezolutie independente de scalare (care nu au legatura cu undinele), fapt care precizeaza mai clar, prin excludere, legatura indisolubila dintre conceptul de undina si conceptul de scala. Este cel mai amplu capitol al cartii – practic nucleul acesteia – si ofera o descriere detaliata a celor mai importanti algoritmi de implementare a structurilor multi-rezolutie, sintetizând contributiile semnificative ale unor specialisti consacrati precum: Haar, Mallat, Meyer, Daubechies (deja amintitele structuri multi-rezolutie (bi)ortogonale), Fauveau, Cohen. O atentie aparte este acordata Transformatelor undine discrete, la care este relevanta si contributia originala a autorilor. (Ma refer în special la aportul lui Dan Stefanoiu în conturarea teoriei Transformatei undina discrete generalizate, prin algoritmul pachetelor de undine discrete – publicat în doua numere ale Revistelor Tehnice ale Academiei Române, la mijlocul anilor ’90.) Capitolul 5 detaliaza aspecte specifice utilizarii undinelor cu suport compact (plecând de la constructia originala a lui Daubechies), insistând asupra caracterului de fractalitate si pe capacitatea undinelor de a extrage neregularitati. Este remarcabil si subcapitolul dedicat elevarii undinelor, pe baza reprezentarilor polifazice prin polinoame Laurent, care marcheaza trecerea la undinele de generatie urmatoare. Capitolul 6, intitulat Aplicatii cu undine, grupeaza principalele contributii în plan aplicativ ale autorilor, în diverse domenii, ca de exemplu: compresia si codarea semnalelor vocale, diagnoza de defecte mecanice, predictia de procese stocastice cu undine ortogonale, utilizarea undinelor în agregarea datelor (cu accent pe prelucrarea imaginilor). Remarcabil este faptul ca aplicatiile prezentate sunt efectiv abordate de catre autori (în special de primul) în cadrul mai multor contracte de cercetare de nivel înalt, cu foarte bune rezultate. Ultimul capitol al cartii, al saptelea, propune, asa cum e normal într-o lucrare care are si caracter didactic, exercitii si probleme de simulare. De notat totusi ca, pe întregul parcurs al cartii, autorii au prezentat numeroase exemple care înlesnesc întelegerea conceptelor teoretice si a algoritmilor practici. Exercitiile propuse au acelasi obiectiv principal al facilitarii întelegerii notiunilor cartii. 
	În concluzie, as vrea sa mentionez faptul ca, prin elaborarea acestei carti, autorii se plaseaza într-un club elitist, ai carui fondatori m-am straduit sa-i mentionez – acela al dezvoltatorilor de aplicatii în domeniul undinelor, selectati dintr-o mare diversitate de domenii, dar având în comun o dragoste nu doar admirativa, ci si exploratorie, pentru multiple posibilitati înca neexploatate sau nevalorificate în stiinta. Voi sugera câteva directii de abordare sugerate sau indicate în carte, în care îmi place sa cred ca vor fi atrasi si cititorii mai tineri ai acestei impresionante lucrari: «mariajul» timp-frecventa, în sensul analizei simultane a proprietatilor «atomice» (elementare) în timp si frecventa ale semnalelor; valorificarea proprietatii de scalare a undinelor, în sensul depistarii prin focalizare (zoom) a unor caracteristici structurale aparte (singularitati); gasirea de noi baze ortonormale, mai ales tinând seama de facilitatile oferite de utilizarea bancurilor de filtre; reprezentari „rarefiate”, în sensul ca se pot obtine caracterizari precise ale unor semnale la care baza ortonormala contine foarte putini coeficienti nenuli; utilizarea de operatori neliniari, în sensul renuntarii la fetisul avantajelor procedurilor „optimal” liniare (de exemplu filtrarea Wiener sau expandarea Karhunen-Loève) si al valorificarii unor operatori neliniari diagonali, care permit cresterea performantelor multor algoritmi rapizi de calcul numeric, posibilitatea ca oricine sa îsi poata construi propriile undine, în functie de aplicatia în care trebuie acestea integrate. 
	Nu-mi ramâne decât sa-mi exprim bucuria ca am avut onoarea de a recomanda publicarea unei lucrari atât de valoroase si convingerea ca toti cei ce o vor citi vor simti placerea de a se afla în fata unui tratat fara cusur, demn de a sta în rândul cartilor fundamentale, care contribuie la zestrea de cunostinte esentiale ale unui specialist în matematica aplicata si ingineria electrica.

Prof. dr. ing. Radu Dobrescu
Bucuresti, martie 2009

